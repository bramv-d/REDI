Afgelopen nacht heeft een dramatische gebeurtenis plaatsgevonden op een spoorwegovergang in Luxemburg. Tientallen mensen zijn in het ziekenhuis opgenomen met ademhalingsmoeilijkheden.
Een Belgische goederentrein, geladen met chemische stoffen, botste op een spoorwegovergang met hoge snelheid tegen een overstekende vrachtwagen. De bestuurder van de vrachtwagen was op slag dood. Uit één van de wagons ontsnapte chloorgas.
Buurtbewoners, die ten tijde van het ongeval lagen te slapen, werden wakker met ademhalingsproblemen. In panische toestand belden zij naar de ambulancediensten, die in allerijl af en aan kwamen rijden. Tezamen met de vele brandweerwagens en politieauto’s die toesnelden, leverde dat een gigantisch chaotische situatie op. Sommige auto’s kwamen helemaal stil te staan.  
Hoe het ongeval heeft kunnen gebeuren, is vooralsnog onduidelijk. Ooggetuigen meldden dat de spoorbomen niet automatisch naar beneden gingen, toen de goederentrein naderde. Een technisch onderzoek moet dit nog bevestigen. Ook zal er kritisch worden gekeken naar de toestand van de lekkende wagon en de samenwerking tussen de verschillende hulpdiensten.

 