"Vandaag eten we soep met peterselie en gebraden konijn," zegt de koning tegen de hofkok. De hofkok geeft de jager opdracht om zeventien konijnen te schieten.

Vlug trekt de jager het bos in. Hij is graag in de natuur, waar hij geniet van de dieren en het gefluit van vogels. Het is zijn opdracht, om dieren te doden en naar de koning te brengen, maar nooit doodt hij meer dieren dan nodig is. Het liefst ziet hij de dieren levend.
Vandaag staat er een gure wind. De boomtoppen zwiepen heftig heen en weer en de jager trekt zijn mantel extra stevig dicht. "Ik heb wel eens mooiere zomers meegemaakt," moppert hij in zichzelf. Dan schrikt hij: voor hem ligt een bloedende egel met een kapotte poot. Hier moet iets heel vreemds gebeurd moet zijn. De jager kijkt om zich heen. Wat is dat? Verderop lijkt nog wel iets te liggen. De jager holt er naar toe en ziet, dat het om een dood konijn gaat.
"Wel alle zwijnen bij elkaar, het lijkt wel of iemand hier voor zijn lol dieren aan het doden is," zegt de jager boos. Zijn stem klinkt harder, dan het lawaai van de wind.
"Mensen die de natuur kapot maken, krijgen met mij, de konnklijke jager, te maken!" In stevige pas zet hij zijn tocht voort.
Het wordt al bijna avond, als hij door de bomen het licht van een vuurtje ziet. Er danst een vreemde man op zijn blote tenen omheen. De jager blijft even staan gluren. De man maakt muziek met rare voorwerpen en zingt: "Ik ben de stroper, de sloper, de rover. Met mijn geweer is het leven snel over." De jager weet genoeg. In een beweging werpt hij de man tegen de grond en blaast op zijn hoorn.
Al snel zijn de ruiters van de koning ter plaatse. De man wordt stevig vastgebonden en op een paard gelegd. In volle draf brengen ze hem bij de koning. Die kijkt niet erg vrolijk...
"Voor straf moet u een jaar lang tussen mijn ezels slapen en moet u ze verzorgen. Alleen als u goed met de dieren om gaat, bent u daarna weer een vrij man!"

Die avond eet het hele hof soep met peterselie en brood. Tot diep in de nacht wordt er gepraat over het wijze besluit van de koning.
