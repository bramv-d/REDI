Onze vorige koning was erg geliefd. Hij was vriendelijk en altijd bezig, om het iedereen naar de zin te maken. De mensen in ons land waren gelukkig en leefden rustig. Sinds de dood van de koning is er een hoop veranderd.
Nu regeert de machtige keizer Fabritius. Hij is onaardig voor het volk en heeft weinig begrip voor de armoede in ons land. Elke dag moeten zijn onderdanen twintig munten belasting betalen. Daarmee wil hij zijn paleis vergroten. Als je te weinig geld hebt om hem te betalen, wordt hij enorm driftig. Je begrijpt, dat veel mensen angstig en droevig zijn. Ze hopen op een moedige ridder, die hen zal bevrijden van de gierige keizer. Menig ridder is echter al door de keizer onthoofd.
Op een zonnige dag komt een jeugdige knaap op een deftig wit paard het land binnen.
"Hela, breng me naar de keizer," roept hij naar een oude man.
"Keer liever terug naar waar je vandaan komt," antwoordt de man. "Onze keizer is nukkig en driftig. Hij heeft een hekel aan vreemdelingen."
"Wijs me toch maar de weg," zegt de knaap en gaat achter de man aan. In het paleis aangekomen, vraagt hij: "Almachtige keizer, mag ik van u dertig krachtige mannen met grote karren lenen? Ik zal u rijkelijk belonen!"
De keizer kijkt chagrijnig op van het geld, dat hij aan het tellen is, en antwoordt: "Eerst wil ik de beloning, dan mag u de mannen meenemen!"
"Dat gaat niet," legt de jongen uit. "Ik haal met de karren het goud op, dat ik in de bergen heb gevonden. Daarna kan ik u pas betalen.
De keizer wordt begerig van het woord goud en wil weten, waar de vindplaats precies is. De jongen stelt voor, om eerst samen te paard naar de bergen te rijden, om het goud te laten zien.
In de bergen duwt de knaap echter plotseling een grote steen voor de grot, waarin de keizer is gaan kijken. "Als je het goud gevonden hebt, geef je maar een seintje, gierig driftig mannetje!" roept hij en geeft zijn paard de sporen.
Als de mensen in het land van de handige list horen, juichen ze de moedige knaap toe. Hij wordt tot nieuwe koning gekroond en regeert nog vele jaren over het gelukkige land.
